---
title: خوابگاه متاهلی دانشگاه شریف
date: 2022-12-08 14:00:00 +03:30
modified: 2023-05-31 10:49:47 +03:30
fatags: ["دانشگاه_شریف", "خوابگاه"]
description: شرایط خوابگاه متاهلی دانشگاه شریف برای دانشجویان متاهل
comments: true
---


جامعه مخاطب این پست دانشجوهای شریفی هستند که متاهل هم هستند (یا می‌خوان بشن) و می‌خوان شرایط خوابگاه متاهلی شریف رو بدونند. بعید می‌دونم به درد بقیه بخوره. پس اگر مخاطب من نیستید به راحتی از این مطلب بگذرید. انگیزه‌ام از نوشتن این مطلب هم این بود که تا حالا افراد زیادی ازم در مورد شرایط خوابگاه پرسیدند. چه بهتر که مکتوب بشه که آیندگان هم استفاده کنند. 

## روال درخواست خوابگاه
درخواست خوابگاه ساده است. کافیه به سایت [سامانه اسکان دانشجویی](https://dorm.sharif.ir/) برید و یک درخواست ساده پر کنید و بگید متقاضی خوابگاه هستید. متاسفانه تا این لحظه سیستم خیلی منسجم و درست حسابی ای برای پیگیری وجود نداره. منظورم اینه که این نامه در یک سامانه ثبت نمیشه که بهتون کد رهگیری تعلق بگیره و بعداً به این صورت پیگیری کنید. بلکه باید با مسئول خوابگاه متاهلی تماس بگیرید و وضعیت درخواستتون رو بررسی کنید. 

هر وقت درخواستتون تایید شد، سه چیز جهت دریافت خوابگاه ازتون درخواست می‌کنند.

۱. مقداری سفته (برای من ۲۰ میلیون تومان) یا چک در وجه دانشگاه شریف می‌نویسید و تحویل مسئول میدید جهت ضمانت این که خوابگاه رو پس میدید. 

۲. مدارک هویتی: شناسنامه، کارت ملی و سند ازدواج رو هم خدمت مسئول خوابگاه می‌برید جهت ثبت‌نام. 

۳. یک تعهد نامه محضری در دفتر اسناد رسمی کنار دانشگاه ثبت می‌کنید. مفاد تعهدنامه اینه که خوابگاه رو قراره در تاریخ مدنظر تخلیه کنید (البته یک قانون نانوشته در خوابگاه داریم که میشه تا ۲۰ روز بعد از مهلت مقرر در خوابگاه ساکن بود. بعد از اون مهلت جریمه داره و به ازای هر روز ۱۰ برابر مبلغ عادی باید بدید. البته بین علما در این زمینه که اون ۲۰ روز باید هزینه بدید یا نه اختلاف وجود داره).

بعد از اون خوابگاه رو طبق یک قرعه کشی بهتون تحویل میدن پس شما حق انتخاب روی واحد و بلوک‌تون ندارید و کاملا رندوم هست. برای تحویل خوابگاه هم یک چک‌لیست وجود داره که مطابق اون خونه رو بهتون تحویل میدن و مطابق همون ازتون تحویل می‌گیرند. به نظرم وقتی خونه رو تحویل گرفتید، چک لیست رو کامل بررسی کنید و ایرادات خونه رو دربیارید که بعدا موقع تحویل به مشکل برنخورید. 

در سامانه اسکان دانشجویی یک آیین‌نامه وجود داره که می‌تونید مطالعه کنید. من طبق آیین نامه از ترم سوم بهم خوابگاه تعلق می‌گرفت که همون ترم (آبان ۱۳۹۹) ساکن شدم. وقتی که خوابگاه رو بهتون تحویل دادند، از مسئول خوابگاه یک نامه دریافت می‌کنید که به سرپرست خوابگاه میدید و واحد رو بهتون تحویل میدن. 

## مزایای خوابگاه 
**واحد جداگانه:** خوابگاه متاهلی با خوابگاه مجردی فرق داره. به هر زوج یک واحد تحویل داده میشه که کنترل کامل اون واحد دست خودشون هست. عملا خوابگاه متاهلی، مثل یه واحد آپاراتمان هست. 

**هزینه بسیار کم**: هزینه خوابگاه در مقابل اجاره خونه مفت هست به قدری که اختلاف قیمت کمی (در حد ۱۰ درصد) با خوابگاه مجردی داره. 

**ارزاق خوابگاه**: هر ترم به بچه‌های خوابگاه، ارزاق تعلق می گیره که می‌تونید تو سامانه ثبت نام کنید بهتون بدند. ارزاق تقریبا معادل همون پک مواد غذایی هست که هر ماه به بچه‌های خوابگاه مجردی میدن. جهت دریافت ارزاق ابتدا باید در سایت [پرداخت الکترونیکی دانشگاه صنعتی شریف](https://payment.sharif.ir/) قسمت معاونت دانشجویی گزینه ارزاق خوابگاه متاهلی رو انتخاب کنید و مبلغی رو پرداخت کنید و بعدا مبلغ بیشتری رو بهتون برمی‌گردونند. این روال برای خود من هم عجیبه :) این قضیه یه جورایی شبیه [داستان نیمکت و نگهبان](https://www.niksalehi.com/story/%D8%AF%D8%A7%D8%B3%D8%AA%D8%A7%D9%86-%D9%86%DA%AF%D9%87%D8%A8%D8%A7%D9%86.html) در زمان لوئی شانزدهم شده. 

> سیستم فعلی توزیع ارزاق بصورت مبلغ، درخواست خود ساکنین خوابگاه بوده چون ممکنه مدت زیادی خونه نباشند و مواد خراب یا فاسد بشن، ترجیح بر این شده که پولش رو دریافت کنند. 

ثبت‌نام برای ارزاق محدودیت زمانی داره. یه بازه خاصی هست که هر ترم اعلام میشه و فقط در اون بازه می‌تونید پرداخت انجام بدید. ارزاق رو داخل کارت رسالت واریز می‌کنند. ارزاق تقریبا هم قیمت اجاره خونه خوابگاه است. کارت رسالت رو بعد از اولین درخواست ارزاق بهتون تحویل میدن و باید نزد خودتون نگه دارید. این رو میگم چون خودم فکر کردم مثل کارت هدیه‌ است. بعد از استفاده انداختم سطل اشغال :) بعدا کلی دردسر کشیدم تا کارت جدید برام صادر شد. 

توضیحات از کانال اخبار مهم خوابگاه: 
- یارانه ارزاق برای دانشجویان متاهل میباشد.(به جای یارانه صبحانه و شامِ دانشجویان مجرد). دانشجویان برای رزرو باید مبلغی که تعیین شده پرداخت کرده و بعد از مدتی نامعلوم (!) حدوداً سه برابر مبلغ پرداختی به کارت ارزاق آنها واریز میگردد. 
- کارت ارزاق که صادره از بانک رسالت است برای خرید می باشد و همه جا قابل استفاده است (امکان برداشت نقدی وجود ندارد). 
- همچنین با فعال کردن رمز دوم می توانید خرید های اینترنتی نیز انجام دهید (نزدیکترین شعبه بانک رسالت، خیابان آزادی روبروی مترو شادمان است) .
- دوستانی که تاکنون موفق به دریافت کارت ارزاق نشده اند میتوانند در روزهای شنبه تا چهارشنبه در ساعات کاری به اداره رفاه آقای عرفانی مراجعه کرده و اطلاعات تکمیلی را دریافت نمایند.
- نکته دیگری که لازم به ذکر است اگر خانم و آقا هر دو دانشجوی شریف باشند، هر دو میتوانند از یارانه ارزاق استفاده کنند.
- به دانشجویان سنواتی مبلغ کمتری ارزاق تعلق میگیرد.

**امنیت**: خوابگاه، نگهبان داره و تمام افرادی که داخل خوابگاه هستند شریفی هستند. پس تا حد زیادی خیالتون می‌تونه راحت باشه. همچنین کلی دوربین، دور تا دور خوابگاه هست که تمام اعمال شما رو ثبت و ضبط می‌کنه (البته داخل واحد چیزی نیست). کلا شهرک دانشگاه شریف محله خیلی خلوت و آرومی هست. من خیلی وقت‌ها ۱۲ یا یک شب برای پیاده‌روی می‌رفتم بیرون و تهدیدی (جز حمله سگ‌های اطراف) حس نمی‌کردم.

**جاپارک ماشین**: جای پارک برای ماشین خودتون در داخل خوابگاه وجود داره ولی هیچ محل پارک سرپوشیده‌ای وجود نداره. همچنین جهت گذاشتن دوچرخه و موتورسیلکت فضا وجود داره. در خوابگاه برای محل پارک ماشین خط‌کشی وجود داره و قاعدتا باید **داخل** خط‌کشی (نه روی خط‌کشی) پارک کنید و هیچ‌جای دیگه‌ای (که خط‌کشی نیست) **نباید** پارک کنید! این رو میگم چون متاسفانه بعضی‌ از دانشجویان صنعتی شریف (!) این قانون ساده رو بلد نیستند و منطق پشتش رو نمی‌فهمند و برای بقیه مشکل جاپارک درست می‌کنند. 

**مهمان**:  می‌تونید مهمان (مثلاً پدر مادر) دعوت کنید‌ و مشکلی از این بابت نیست. با هماهنگی نگهبانی می‌تونند خودروشون رو هم داخل بگذارند. توجه داشته باشید که هر واحد ۴۵ متره و قاعدتا نمی‌تونید تعداد زیادی مهمان دعوت کنید. نقشه خوابگاه رو [اینجا](shahrak_map.pdf) براتون گذاشتم. همه واحدها همین‌طوری هستند. فقط بعضی واحد‌ها شوفاژشون قدری کوچک‌تر یا بزرگتر هست. 

قاعدتا افرادی که فرزند دارند هم می‌تونند با فرزندشون مستقر بشن و خیلی‌ها همین‌طورن. از این نظر که بچه‌ها تو حیاط خوابگاه بازی می‌کنند جالبه. البته از یه نظر هم که والدین بچه رو به امون خدا ول می‌کنند آزاردهنده است. اینجا بعضی از دوستان (به حق) ناراضی بودند که بچه‌ها ظهر سر و صدا می‌کنند یا داخل ساختمان بازی می‌کنند و غیره. اینجا اگر والدین زحمت بکشند بچه‌ها رو تو ساعت مناسب (مثلا صبح یا بعدازظهر) ببرن تو حیاط و کنارشون باشن تا بازی کنند خیلی بهتره. 

**عدم محدودیت ساعت ورود و خروج**: ساعت ورود و خروج خوابگاه مثل خوابگاه مجردی محدود نیست. هر وقت خواستید می‌تونید برید و بیاید (به ازای هر واحد یک ریموت جداگانه برای درب خوابگاه وجود داره). البته خوابگاه ساعت خاموشی (از ۱۰ شب تا ۷ صبح) داره که تو این ساعات باید هنگام ورود و خروج مواظب باشید که غریبه داخل نیاد. البته پادگان نیست که مجبور باشید، چراغ‌ها رو خاموش کنید. این رو میگن که تو این ساعات کسی مزاحم بقیه نشه یا سر و صدا ایجاد نکنه. 

**سیستم گرمایشی و سرمایشی**: خوابگاه سیستم گرمایش سرمایش مناسبی داره. یعنی شوفاژ و کولر داره که برای زمستان و تابستان کافیه. 

**حضور همیشگی نیروی تاسیسات**: خوابگاه همیشه یه نیروی تاسیسات داخل خودش داره که اگر مشکلی خوردید می‌تونید هماهنگ کنید و براتون تعمیر می‌کنند. در اینجا خرید تجهیزات با دانشجو هست ولی تعمیرات رایگان انجام میشه. 

**وجود انباری**: یه انباری کوچک در حد دو مترمربع داخل هر واحد وجود داره که می‌تونید استفاده کنید.

## معایب خوابگاه 
**رفت و آمد**: مسئله اصلی خوابگاه رفت و آمد هست. خوابگاه متاهلی در کیلومتر ۱۷ جاده تهران کرج هست. تا دانشگاه شریف به طور متوسط حدود ۳۰ دقیقه با خودرو راه هست. قبلا که ترافیک خیلی کمتر بود من این مسیر رو تو ۲۲ دقیقه می‌رفتم. ولی بعضی اوقات سال که ترافیک این مسیر زیاد میشه این زمان به ۴۵ ۵۰ دقیقه هم می‌رسه. 

با مترو اگر بخواید برید بصورت میانگین یک ساعت و ربع رفت و یک ساعت و ربع برگشت‌تون طول می‌کشه. همونطور که می‌دونید اینجا ایرانه و خیلی نمی‌تونید روی این زمان حساب کنید. ممکنه بیشتر هم طول بکشه.

برای رفت و برگشت با مترو از خوابگاه به سمت ایستگاه وردآورد، مینی‌بوس هست که تقریبا ۲۰ دقیقه یکبار میاد. فقط متاسفانه مترو وردآورد (همون مترو تهران - کرج) خیلی کند حرکت می‌کنه و تقریبا ۴۰ دقیقه طول می‌کشه تا به ایستگاه صادقیه برسه. 

اینجا بعضی بچه‌ها روش ترکیبی (Hybrid) در پیش گرفتند و با ماشین تا ایستگاه مترو ورد‌آورد میرن و بقیه‌اش رو با مترو میرن.

یه مینی‌بوس هم اخیرا از طرف دانشگاه گذاشتند که مثلاً ساعت ۷ صبح از خوابگاه به سمت دانشگاه شریف حرکت می‌کنه و ساعت ۱۸ بر می‌گرده. 

**آب نامناسب**: آب خوابگاه به شدت املاح داره و به هیچ وجه قابل خوردن نیست. البته شدت آب خوب هست ولی از نظر کیفیت بسیار بده. خوشبختانه مسئولین به تازگی یه سری دستگاه تصفیه آب داخل هر بلوک نصب کردند که برای پخت و پز و آب آشامیدنی ازش استفاده می‌کنیم. در این باب بگم که قبلاً ساکنین باید هر هفته می‌رفتند چشمه تا آب تهیه کنند! البته آب لوله کشی نیست. باید زحمت بکشید برید طبقه اول بلوک‌تون و آب تصفیه از اونجا بردارید. 

بهتره برای بعضی وسایل که از آب استفاده می‌کنند فیلتر تهیه کنید (که اکثرا همینکار رو می‌کنند). من برای ماشین لباسشویی و دوش حمام فیلتر جداگانه تهیه کردم. 

**موجودات موذی و غیرموذی**: تابستون که میشه سر و کله سوسک‌های آمریکایی تو خوابگاه پیدا میشه که اکثرا از فاضلاب مرکزی میان بیرون. تو این مورد هر چی طبقه‌تون بالاتر باشه، کمتر درگیر سوسک می‌شید ولی بالاخره شب که میشه سوسک تو محوطه فراوان دیده میشه. زمستون ها داستان موش پیش میاد! موش هم اگر وارد خونه بشه دیگه پیدا کردن و کشتنش کار حضرت فیله. 

خوابگاه یه متخصص بهداشت هم داره که طریقه مقابله با این موجودات رو بهتون توضیح میدن. 

**عدم وجود وسایل**: همون طور که گفتم خوابگاه صرفا شوفاژ و کولر داره. یخچال، گاز، ماشین لباسشویی و امثالهم نداره و باید خودتون تهیه کنید. همچنین برای رفت و آمد آسانسور وجود نداره. 

متاسفانه فضا و امکانات جهت قرار دادن ماشین لباس‌شویی (شیر آب و لوله تخلیه) داخل آشپزخونه نیست و ماشین لباس‌شویی داخل اتاق کولر گذاشته میشه. در اتاق کولر باید حواستون باشه که برای لباسشویی روکش پلاستیکی تهیه کنید که رطوبت بهش نرسه. البته بعضی بچه‌ها با مکافات بسیار (به کمک لوله‌کش) ماشین لباسشویی رو داخل آشپزخونه گذاشتند ولی خیلی کار دردسر داره. 

**عدم توزیع غذا:** در خوابگاه متاهلی بر خلاف خوابگاه مجردی هیچ وعده غذایی‌ای توزیع نمیشه. درخواست بعضی از دانشجوها این بوده که غذای دانشگاه به نوعی (شاید از طریق سرویس خوابگاه) به متقاضیان برسه ولی به جایی نرسیده. 

**دوری از شهر**: این مورد هم خوبی حساب میشه هم بدی. خوبیش اینه که این دور و اطراف معمولا با ترافیک رو به رو نمیشید. شهرک دانشگاه شریف همیشه آرومه و امنیت نسبی برقراره. 

بدیش اینه که خیلی از جاهایی که به مناطق تهران سرویس میدن، اینجا فعال نیستند. خیلی از کسب و کارها که پیک موتوری دارند و تحویل فوری داخل تهران انجام میدن، اینجا نمیان و براشون دور حساب میشه. 

یکی از خوبی‌های تهران خدمات سریعش هست که رایگان میان درب منزل خدمتی رو براتون انجام میدن و میرن ولی خب شهرک دانشگاه شریف بسیاری از این خدمات رو نداره. خدماتی نظیر دیجی‌کالا جت و اسنپ‌فود (دارو و میوه و اکثر خدمات دیگه‌اش به جز غذا بصورت محدود) اینجا غیرفعاله. 

مثلا چند روز پیش برای تعمیر یکی از وسایل خونه تماس گرفتم و گفتند که روال اینه که میان رایگان در محل بررسی می‌کنند و اگر مشکلی داشت خودشون می‌برن تعمیر می‌کنند و برمی‌گردونند ولی وقتی گفتم کیلومتر ۱۷ اتوبانم گفتند که ما فقط تا کیلومتر ۸ ساپورت می‌کنیم. 

خلاصه باید بدونید که هر جا راجع به خدماتی برای «شهر تهران» صحبت کردند باید تماس بگیرید و بپرسید که از نظرشون اینجا تهران حساب میشه یا نه :)

ایرادی هم نمیشه بهشون گرفت. این‌طور که من از قدیمی‌های خوابگاه شنیدم، این شهرک رو قبل از انقلاب یه سری اساتید و کارمندان شریف درست کردند ([+](https://fa.wikipedia.org/wiki/%D8%B4%D9%87%D8%B1%DA%A9_%D8%AF%D8%A7%D9%86%D8%B4%DA%AF%D8%A7%D9%87_%D8%B5%D9%86%D8%B9%D8%AA%DB%8C_%D8%B4%D8%B1%DB%8C%D9%81)). اون زمان می‌خواستند جایی درست کنند که دور از شهر باشه و آب و هواش هم مناسب‌تر باشه (الان هم آب و هوای پاکیزه‌تری نسبت به شهر داره). این بود که اومدند همچین شهرکی رو درست کردند. معمولا هم با ماشین می‌رفتند شهر و کارهاشون رو انجام می‌دادند. 

بعد از مدتی که شهر توسعه پیدا کرد و رفت و آمد از کرج به تهران هم زیادتر شد، اساتید ترجیح دادند که دوباره داخل شهر خونه بگیرند. این شد که اساتید رفتند ولی یادگارشون (خوابگاه متاهلی) به جا موند. 

بگذریم. 

## پیشنهادات اولیه هنگام ورود به خوابگاه
- یک عدد فیلتر برای ماشین لباسشویی از اوجب واجبات هست.
- ترجیحا برای شیر حمام هم فیلتر تهیه کنید که شوره نزنید. 
- یک عدد کلید زاپاس مستحبه (خوابگاه صرفا یک کلید برای واحدتون میده).
- در فصل زمستان بهتره یک درپوش برای دریچه کولر تهیه کنید. همچنین زیر در اصلی یک چیزی بگذارید که هوا داخل نیاد. 
- بهتره شماره تلفن سرپرست خوابگاه، مسئول شب خوابگاه و تاسیسات رو ازشون دریافت کنید که در مواقع ضروری باهاشون تماس بگیرید. 

## کارت تردد همسر
اگر همسرتون شریفی نیستند، می‌تونید برای ورود و خروج ایشون به داخل دانشگاه شریف کارت تردد تهیه کنید. البته کارت تردد همسر برای ورود و خروج به خوابگاه لازم نیست.

روش دریافت به این صورت هست که (این رو از کانال اخبار مهم خوابگاه - که متوقف شده - برداشتم):

۱. به طبقه یه دوم اداره ی امور دانشجویی برید و برید به دفتر مدیریت امور دانشجویی و به خانوم منشی (خانم پرورش) بگید که برای دریافت کارت تردد همسر اومدید، یه تیکه کاغذ بهتون میده و میگه که اسم و شماره دانشجویی دانشجو و اسم همسر رو روش بنویسید و تحویلش بدید و بعدا پیگیری درخواست رو بکنید.(حتما بالای برگه بنویسید که برای تردد همسر هست که گم نشود و حتما شماره ی دفتر رو برای پیگیری راحت تر بگیرید)

۲. هر روز تماس بگیرید و وضعیت نامه رو بپرسید (📞66036009)، وقتی به شما گفتند که برای حراست ارسال شده با مدارک زیر برید حراست.

۳. کپی از صفحات اول و ازدواج شناسنامه دانشجو و همسر و عکس همسر و کپی پشت و رو از کارت دانشجویی تمدید شده.

روز بعدش دوباره برید حراست کارت رو بگیرید.

آدرس حراست: رو به روی در اصلی، نرسیده به سر بالایی، سمت چپ، اداره روابط عمومی،

## افراد خوابگاه
- **سرپرست خوابگاه**: شما خونه رو باید از ایشون تحویل بگیرید و به ایشون تحویل بدید. در ضمن اگر در طول روز کلید واحد رو نداشتید، ایشون کلید زاپاس دارند و می‌تونند بهتون بدند. 
- **مسئول شب خوابگاه**: مسئول شب در مواقعی که سرپرست خوابگاه در خوابگاه نیستند، مسئول خوابگاه حساب میشن. اگر شب به مشکلی برخوردید یا کلید واحد رو گم کردید (یا جا گذاشتید)، می‌تونید با ایشون هماهنگ کنید. 
- **نگهبان‌ها**: خوابگاه معمولا سه تا نگهبان داره که بصورت شیفتی جابه‌جا میشن. نگهبان‌ها شبانه‌روزی داخل خوابگاه هستند ولی شب‌ها موقع ورود و خروج باید مواظب باشید که موقع باز و بسته شدن درب غریبه داخل نیاد (این اتفاق یک‌بار افتاده و مشکلاتی بوجود آورده). 
- **نیروهای تاسیسات**: تو خوابگاه نیروی تاسیسات مستقر در خوابگاه داریم. بندگان خدا خیلی هم زحمت می‌کشند و کلا هم هزینه‌ای دریافت نمی‌کنند. 
- **متخصص بهداشت**: برای رفع مشکل موجودات موذی یه سری راهکار بهتون میدن. 
- **باغبان**: بی‌دلیل نیست که حیاط خوابگاه انقدر خوشگله و پردرخت و گل. 
- **خدمت‌کار**: ایشون زحمت می‌کشند قسمت‌های عمومی خوابگاه (مثل راهروها) رو تمیز می‌کنند. فقط اینجا قانونی داریم که نباید هیچ چیزی (جز جاکفشی) داخل راهرو بگذارید. 
- **روحانی**: داخل خوابگاه تقریبا هر شب نماز جماعت (داخل کانکس) برگزار میشه. 
- **نماینده دانشجویی خوابگاه**: یه نماینده از طرف بچه‌های خوابگاه برای خوابگاه متاهلی وجود داره که مشکلات و مسائل خوابگاه رو می‌تونیم بهش بگیم و پیگیری‌های سمت دانشگاه رو ایشون انجام میده. البته قدرت ایشون به حمایت بقیه هست. تجربه نشون داده ایمیل‌زدن دسته‌جمعی برای رفع مشکلات خوابگاه هم کارساز هست. ایمیل می‌تونه خطاب به مدیر امور دانشجویی نوشته بشه و معاون دانشجویی و رئیس دانشگاه هم رونوشت از پیام رو دریافت کنند. 

تجربه شخصی من در مواجهه با افراد خوابگاه این بود که همگی انسان‌های خیلی خوبی هستند. کاری هم به کارتون ندارند. هیچ‌کدوم حاشیه هم ندارند. کارشون رو انجام میدن و میرن دنبال زندگی‌شون. 

## تجربیات زندگی در خوابگاه
موقع تحویل گرفتن واحد از سرپرست همه چیز رو مکتوب کنید. مطمئن باشید یک سال بعد نه شما یادتون هست که خوابگاه چه ایراداتی داشته نه سرپرست.  البته خود سرپرست یک چک لیست کامل داره که همه ایرادات رو اونجا یادداشت می‌کنه ولی شما مجددا ایراداتی که تو چک‌لیست قید نشده رو پشت کاغذ بصورت مکتوب بنویسید. مثلاً اگر دستگیره در سالم هست ولی لق هست بنویسید دستگیره لق است! یا اگر شیر چکه می‌کنه، باز یه کلمه بنویسید. همین نکته ساده باعث میشه بعدا که خواستید واحد رو تحویل بدید، مشکلی وجود نداشته باشه.

نامه‌ها و بسته‌هایی که به آدرس خوابگاه فرستاده میشن، معمولا بدون هماهنگی با شما تحویل به نگهبانی میشن.
به نظرم وظیفه مامور ارسال این هست که هنگام تحویل بسته با افراد تماس بگیره و اونا رو از وضعیت بسته مطلع کنه ولی متاسفانه این‌کار رو انجام نمیدن. 

حال دو راه وجود داره: یا این که نگهبان همه بسته‌ها رو تحویل بگیره و بعدا صاحب‌شون به نگهبانی مراجعه کنه یا این که نگهبانی بسته رو تحویل نگیره. در این حالت اگر شخص مورد نظر در خوابگاه حضور نداشت، بسته برگشت می‌خوره.

ترجیح بچه‌ها در طول زمان این بوده که بسته‌هایی که میشه تحویل گرفت، تحویل گرفته بشن. نگهبانی هم با این که در شرح وظایف‌شون این کار تعیین نشده لطف کردند و اینکار رو انجام میدن. حتی حراست دانشگاه گفته که بهتره بسته‌ها تحویل گرفته نشن.

ولی خب نگهبانی به درخواست بچه‌ها بسته‌ها رو تحویل می‌گیره. فقط حواستون باشه وقتی منتظر بسته‌ مهمی هستید، یک یا دو روز یکبار به نگهبانی سر بزنید و وضعیت بسته رو چک کنید. البته طبق تجربه، بسته‌های پستی خوابگاه معمولا ساعت ۳ و ۴ عصر می‌رسند.

علاوه بر مسجدی که شهرک دانشگاه شریف داره، تو خود خوابگاه هم نماز جماعت و مراسم‌های مذهبی برگزار میشه. نمازخانه خوابگاه رو بچه‌ها بعضاً برای مطالعه هم ازش استفاده می‌کنند :) چون تو طول روز معمولا خالیه. 

اینترنت خوابگاه همون اینترنت شریف هست و با دکل به شریف وصل شده. اگر می‌خواهید راحت‌تر از اینترنت استفاده کنید، [اسکریپت لاگین برای دانشگاه شریف](https://aprd.ir/login-sharif/) رو ببینید. 

خوابگاه یه گروه تلگرامی داره و ارتباط بچه‌ها اکثرا به همین صورت هست. حداقل من در این یه سال و نیمی که اونجا بودم ارتباط خاص دیگه ای با بچه‌ها نتونستم برقرار کنم. البته حتما این مورد بخشی‌اش تقصیر من هست و بخشی‌اش تقصیر جبر زمانه. 

شهرک دانشگاه شریف عملا روی کوه ساخته شده و خیابونش به شدت شیب‌داره. برای همین به درد دوچرخه سواری نمی‌خوره. من حتی دوچرخه ام رو آوردم ولی نتونستم استفاده کنم چون خیلی شیب‌اش زیاد بود. 

خوابگاه فعلا سه تا بلوک داره که بلوک یک برای تعمیرات تخلیه شده. مکان برای ساخت بلوک چهار هست ولی طبق معمول بودجه‌اش نیست. هر بلوک چهار طبقه داره. هر طبقه ۱۲ واحد که میشه ۴۸ واحد. در زمان نگارش این متن،‌ صرفا بلوک ۲ و ۳ قابل استفاده‌اند پس ظرفیت خوابگاه میشه ۹۶ واحد. 

برای زباله‌ها، یک شهرداری یک سطل زباله بیرون خوابگاه گذاشته که می‌تونید زباله‌هاتون رو اونجا بذارید ولی داخل خوابگاه جایی برای دفع زباله تعبیه نشده. قانون فعلی اینه که کسی آشغال‌هاش رو داخل سطل زباله زیر پله‌ها (که مخصوص نان هست) نگذاره و بره همون بیرون خوابگاه بذاره.

این قضیه رو من خیلی دیر - بعد یکسال اقامت تو خوابگاه - فهمیدم. اگر با اتوبوس بین‌شهری رفت و آمد می‌کنید، بهتره به جای پایانه تهران غرب، کرج رو انتخاب کنید! بعد به راننده اتوبوس بگید که نزدیک پمپ بنزین وردآورد پیاده‌تون کنه. این پمپ‌بنزین وردآورد هم جالبه. دو تا پمپ‌بنزین دو سمت خیابون هست و خیلی‌ها نمی‌دونند دوتا هست :) اینه که اگر این یکی شلوغ بود می‌تونید برید اون طرف خیابون رو یه نگاه بندازید. 

موقع تحویل دادن واحد هم فهمیدم که ریموتی که برای در بهمون دادند هم در بزرگ اصلی رو باز می‌کنه و هم درب کوچک :) کلید سمت چپ درب اصلی رو باز می‌کنه و کلید سمت راست درب کوچک. 

## اطراف خوابگاه
داخل شهرک دانشگاه شریف، فروشگاه هایپرمی هست که مناسبه و خیلی نزدیک به خوابگاه هست. داخل ساختمان هایپرمی، داروخانه، شیرینی‌فروشی و چندتا مغازه دیگه هست. یک مغازه لوازم جانبی موبایل و کامپیوتر هم وجود داره که قیمت و کیفیت اجناسش خیلی مناسب هست. 

اطراف مسجد دانشگاه شریف هم کلی مغازه وجود داره. از ساندویچی گرفته تا داروخانه و همچنین میدان میوه‌ و تره‌بار. برای خرید میوه می‌تونید از میدان میوه و تره بار خود شهرک استفاده کنید یا به ورد آورد برید. وردآورد یه چهارراه نسبتا شلوغ داره که اکثر چیزهایی که لازم دارید رو می‌تونید از اونجا بگیرید. از لوازم برقی تا کافه و رستوران و داروخونه. معمولا من هر خریدی جز چیزهایی که هایپرمی داره، داشتم وردآورد می‌رفتم و از خدماتی که شهرک داره فقط هایپرمی و مغازه موبایل کنارش رو استفاده می‌کردم. 

قیمت میوه‌های میدان میوه تره بار داخل شهرک قدری ارزون‌تر از میوه‌فروشی‌های ورد‌آورد هست.  البته تنوعش هم بسیار کمتره. قیمت‌های وردآورد هم به نسبت قیمت‌های میوه‌فروشی‌های اطراف دانشگاه (محله طرشت) خیلی مناسب‌تره. نه که کیفیتش خوب نباشه. کلا میوه‌فروشی‌ کنار شریف گرون‌فروشه :) اینجا فقط توجه داشته باشید که میدان میوه‌تره بار شهرک تا هفت شب بیشتر باز نیست (و همه میوه‌ها رو هم نمیاره)، اینه که احتمالا وردآورد برید راحت‌ترید. 

اطراف [سرای محله شهرک دانشگاه شریف](https://balad.ir/p/4RIHHc0VHjGRyT) هم [باشگاه کارن غرب](https://balad.ir/p/5kYIh96iVbK9MA) وجود داره که می‌تونید استفاده کنید. 

برای پیاده‌روی اطراف خوابگاه می‌تونید به سمت برج‌هایی که سمت راست خیابان اردستانی هستند حرکت کنید. خیابان نسبتا امنی هست و شیب هم نداره. همچنین کنار خوابگاه، مجتمع ورزشی البرز هست که میشه رفت اونجا و با وسایل‌ورزشی کار کرد یا این که دورش پیاده‌روی کرد.

احتمالا تو نقشه هم دیدید که دو تا پارک اطراف خوابگاه هست. یکی بالای خوابگاه. یکی هم تو خیابون پایینی خوابگاه. خیلی راحت می‌تونید پیاده برید پارک ولی زیاد روش حساب نکنید چون شیبش زیاده.  

شهر قدس و چیتگر هم نزدیک خوابگاه هستند. هر کدوم تقریبا ۱۰ دقیقه با ماشین از خوابگاه فاصله دارند. تو ورودی شهرقدس معمولا یه سری ماشین میوه کنار خیابون پارک می‌کنند و چیز میز می‌فروشند. یه سری دست‌فروش هم طرفای شب میان بساط پهن می‌کنند. 

لوکیشن چهارراه اصلی وردآورد [35°44'19.5"N 51°08'05.5"E - Google Maps](https://goo.gl/maps/UbwtQpNj3mXdNPJU8)

### لینک‌های مفید برای خوابگاه
درخواست اولیه خوابگاه -  [سامانه اسکان دانشجویی دانشگاه صنعتی شریف](https://dorm.sharif.ir/)

پرداخت اجاره بهای خوابگاه - [پورتال دانشجويي صندوق رفاه](https://bp.swf.ir/)

پرداخت ارزاق - [پرداخت الکترونیکی دانشگاه صنعتی شریف](https://payment.sharif.ir/)

### مکان و عکس‌های خوابگاه
آدرس کوتاه در گوگل: Q553+7R7, Tehran, Tehran Province, Iran

[خوابگاه متاهلی دانشگاه شریف -Google Maps](https://goo.gl/maps/Eob3g7HgjP6UtZRX9)

عکس‌های خوابگاه رو هم می‌تونید داخل گوگل مپ ببینید. بعضی در قسمت Photos گوگل و بعضی در قسمت Updates هست. همچنین فیلمی از داخل خوابگاه گرفتم که [داخل آپارات](https://www.aparat.com/v/c0YwJ) گذاشتم و می‌تونید ببینید. 

[خوابگاه متاهلی دانشگاه صنعتی شریف تهران؛ نقشه و مسیریاب بلد](https://balad.ir/p/6jwhtq19IQqa11)

### آدرس دقیق و کدپستی خوابگاه
کیلومتر 17 اتوبان کرج- انتهای بلوار شهید اردستانی - شهرک دانشگاه شریف- خیابان تهران - انتهای خیابان سرسبز - خیابان زحمتکش - جنب زمین ورزشی البرز - مجتمع دانشجویی شهرک
کدپستی 1497943183

این آدرسی هست که معمولا من استفاده می‌کنم (می‌کردم). ولی از سه طرف میشه به خوابگاه اومد. همش هم درسته. ماشین عادی که از هر سه سمت میاد ولی خاور (برای اسباب‌کشی) راحت‌تره که از جاده مخصوص بیاد. کیلومتر ۱۷ جاده مخصوص رو همشون بلدن. 

- کیلومتر 17 اتوبان کرج- انتهای بلوار شهید اردستانی - شهرک دانشگاه شریف- خیابان تهران - انتهای خیابان سرسبز - خیابان زحمتکش - جنب زمین ورزشی البرز - مجتمع دانشجویی شهرک
- اتوبان تهران کرج ، کیلومتر ۱۷ داروپخش، خ تهران، شهرک دانشگاه شریف، خ همدان، انتهای همدان، خ زحمتکش. خوابگاه متاهلی شهرک. 
- تهران،انتهای خرازی غرب، بلوار شهید اردستانی، خیابان شهید زحمتکش شهرک دانشگاه صنعتی شریف،خوابگاه دانشجویی شهرک

لطفا اگر سوالی در مورد خوابگاه دارید، هم اینجا بپرسید. 
---
title: معیارهای انتخاب گوشی‌ اندرویدی
date: 2023-03-07 00:00:00 +03:30
fatags: ["تجربه"]
description: انتخاب موبایل اندرویدی برای کسانی که گوشی اندرویدی می‌خوان سخت‌تره. تو IOS تعداد گزینه‌ها بسیار محدوتره و انتخاب راحت‌تر. می‌خوام معیارهایی که خودم تو خرید گوشی در نظر می‌گیرم رو بگم. 
comments: true
---

انتخاب موبایل اندرویدی برای کسانی که گوشی اندرویدی می‌خوان سخت‌تره. تو IOS تعداد گزینه‌ها بسیار محدوتره و انتخاب راحت‌تر. 

می‌خوام معیارهایی که خودم تو خرید گوشی در نظر می‌گیرم رو بگم. نمی‌خوام بگم «همه چیز مهمه» و «همه ویژگی‌های گوشی رو در کنار هم باید ببینیم» و از این دست کلی‌گویی‌های به درد نخور. 

بلکه یک سری معیار معرفی می‌کنم که با توجه بهشون تعداد زیادی گزینه **حذف** میشن و از بین بقیه راحت‌تر می‌تونید انتخاب کنید. بنابراین کاربرد اصلی این معیارها، کم‌کردن تعداد گزینه هاست نه انتخاب نهایی. 

در اینجا دو چیز به نظرم معیارهای اصلی هستند: رم گوشی و تاریخ عرضه (نسخه اندروید)

### رم گوشی
به نظر من مهم‌ترین چیزی که روی کارایی تاثیر مثبت یا منفی می‌ذاره رم هست. قبلا در [نوشته‌ای](https://aprd.ir/ram-rom-sdcard-internal-memory/) راجع به تفاوت رم و کارت‌حافظه نوشتم. اگر فکر می‌کنید ممکنه اشتباه کنید ابتدا اون رو بخونید. 

با این حال بطور خلاصه بگم که رم، حافظه اصلی گوشی هست. رم جایی هست که برنامه‌ها جهت اجرا، ابتدا به اونجا کپی میشن و سپس از اونجا خوانده میشن و اجرا میشن. اهمیت این حافظه از این نظر هست که کوچیک ولی به شدت سریع است. 

این کوچک‌بودن کار دست ما میده چون خیلی وقت‌ها وقتی سیستم‌عامل می‌خواد یه برنامه جدید رو اجرا کنه، تو رم جا نیست. اینجاست که باید تصمیم بگیره و یک برنامه (معمولا اونی که کمتر استفاده شده یا آخر از همه استفاده شده) رو از رم بیرون کنه. سپس برنامه جدید رو به رم منتقل کنه. همون‌طور که حدس می‌زنید این کار هزینه‌بره. مخصوصا بعضی برنامه‌ها مثل ایسنتاگرام زیاد رم مصرف می‌کنند و این انتقال زمان زیادی رو می‌گیره. 

همین عامل باعث میشه که توانایی اجرای چند برنامه همزمان، داخل سیستم‌عامل کمتر بشه. قطعا همه گوشی‌های توانایی اجرای چندبرنامه رو بصورت همزمان دارند ولی وقتی رم کم باشه، این توانایی کمتر و کمتر قابل استفاده میشه.

تا جایی که الان به سختی می‌تونید از گوشی‌های با رم یک یا دو گیگ استفاده کنید. خیلی زود هنگ می‌کنند و البته کاریشون هم نمیشه کرد چون رم گوشی به هیچ‌وجه قابل ارتقا نیست. اگر خیلی زحمت بکشند می‌تونند هنگام خرابی، یه دونه نو با همون مشخصات براتون بذارند. 

فعلا که این مطلب رو می‌نویسم نظرم اینه که خرید هر گوشی با رم زیر ۶ گیگ ضرره. رم ۶ گیگ رو کمترین رم قابل قبول می‌دونم و به نظرم رم ۸ گیگ هم کاملا مناسبه. 

برای کاربرد های معمولی بیشتر از رم ۸ هم فایده نداره. انصافا رم ۱۲ و ۱۶ گیگ رو می‌خواید چیکار کنید؟ 

البته بهتره که تاریخ نگارش این نوشته رو (اسفند ۱۴۰۱) هم در نظر بگیرید. احتمالا پنج سال بعد، هشت گیگ رم دیگه خوب نخواهد بود و در بهترین حالت معمولی در نظر گرفته میشه. 

### نسخه اندروید پایه (تاریخ عرضه گوشی)
نسخه اندروید پایه یک عامل محدودکننده دیگه است. اینجا راجع به نسخه اندرویدی که اگر آپدیت کنید ممکنه روی گوشی بیاد، صحبت نمی‌کنم. راجع به «نسخه اندروید پایه» صحبت می‌کنم که از اول روی گوشی بوده. 

شاید عجیب باشه که یک معیار نرم‌افزاری جهت مقایسه موبایل معرفی می‌کنم ولی لازمه! مشکل اینه که گوشی‌های اندروید معمولا دو سال اپدیت نرم‌افزاری (و سه سال اپدیت امنیتی) میدن. از طرفی همونطور که می‌دونید گوگل هر سال یک نسخه جدید اندروید معرفی می‌کنه. 

در اینصورت چاره‌ای ندارید که مثلا سه چهار سال یکبار گوشی اندرویدی جدید بخرید، چون تقریبا هیچ گوشی‌های در بازار اندروید ۴ ۵ سال آپدیت نامیده. 

تاریخ معرفی گوشی هم تقریبا همین کارکرد رو داره. به نظرم در اینجا گوشی‌هایی که تو بازه ۱ سال یا حتی ۱ سال و اندی پیش معرفی شدند مناسب هستند ولی گوشی‌های قدیمی‌تر نه. 

> تو حاشیه بحث بگم که از نظر فنی کاملا ممکن هست که روی گوشی‌های قدیمی‌تر، اندروید جدید نصب کنید. من بعضی دوستانم رو دیدم که اینکارا رو کردند. قبلا روی گوشی MI A2 مادرم که نهایتا تا اندروید ۱۰ براش اومده بود، یه کاستوم رام با اندروید ۱۲ نصب کردم و خیلی هم روون کار می‌کرد. ولی حتی خودم دیگه حوصله اینکارا رو ندارم. 

## معیارهای جانبی
دو تا معیاری که بالا نوشتم تعداد انتخاب‌های شما رو از ۱۰۰ تا به حداکثر ۱۰ تا کاهش خواهد داد. 

چند تا معیار دیگه هم داریم که بسته به سلیقه شما می‌تونه مهم باشه. من به همش اشاره نمی‌کنم. به اون‌هایی اشاره می‌کنم که از نظر خودم مهمه.

### تعداد سیم کارت
به نظرم نیاز به توضیح اضافه نیست. فقط باید اینجا دقت کنید که بعضی گوشی‌ها شیار یکی از سیم‌کارت‌ها با شیار کارت‌حافظه یکی هست و اینطوری نمی‌تونید همزمان از دو سیم کارت و کارت حافظه مجزا استفاده کنید. 

### حافظه داخلی
احتمالا خودتون بهتر از من می‌دونید که چقدر این مسئله مهم هست. حافظه موبایل در قیمت هم تاثیر می‌ذاره. 

تو این مورد دوست دارم به اهمیت کلود اشاره کنم و بگم که اصلا به حافظه داخلی اعتماد نکنید. خیلی متخصصان میگن که هر چیزی که براتون مهمه رو سه جای مختلف ذخیره کنید (که دو تاش داخل خونه باشه، یکیش خارج خونه). 

من خودم انقدر محتاط نیستم ولی دیتاها و چیزهایی که برام مهم هستند رو حتما داخل کلود (معمولا گوگل‌درایو و بعضا مگا) ذخیره می‌کنم.

فعلا به نظرم حافظه ۶۴ گیگ خیلی کمه و ۱۲۸ گیگ برای خیلی‌ها کافیه. 

### دوربین 
برای مقایسه دوربین معیارهای زیادی وجود داره. از مگاپیکسل بگیرید تا گشادی درجه دیافراگم (ضریب f).

چیزی که من فهمیدم اینه که این معیارها زیاد کمکی به تصمیم‌گیری نمی‌کنند. 

مثلا دوربین آیفون ۱۳، صرفا ۱۲ مگاپیکسله ولی عکس‌های بسیار بهتری از خیلی از گوشی‌های دیگه با مشخصات اسمی کمتر می‌گیره. 

در اینجا دو علت باعث میشه مقایسه دوربین گوشی به سادگی مقایسه ۲ تا عدد نباشه. اول این که هر گوشی پردازش‌های نرم‌افزاری مهمی روی تصویر انجام میده که باعث میشه خروجی نهایی بسیار متفاوت باشه و دوم این که گوشی چند تا دوربین داره و مشخص نیست به چه صورتی باید تاثیر تفاوت لنزهای دوربین‌های مختلف رو لحاظ کنیم. 

پس راه حل چیه؟

مقایسه دوربین‌ها رو فقط و فقط با خروجی نهایی‌شون باید انجام داد. 

راحت برید دو تا ویدئو بررسی ببینید که بفهمید کیفیت دوربین چطوره. بسیاری از یوتیوبرها به خوبی ایرادات گوشی میگن. 

> یک نظر هم در مورد ویدئو بررسی هم بدم. ویدئو بررسی که یه سری توضیحات کلی در مورد گوشی بدن مفت نمی‌ارزه. این که CPU گوشی خیلی قدرتمنده خوبه ولی مفید نیست. مفید اینه که طرف بررسی کنه و بگه در چه صورتی گوشی لگ می‌خوره. تو این زمینه بررسی‌های [بینوشا](https://www.aparat.com/Binoshacast/) رو قبول دارم.

### محل قرارگیری حسگر اثرانگشت
در مورد محل قرارگیری حسگر اثرانگشت مهدی شجاری یک [ویدئو مفید](https://www.aparat.com/v/9Mkp8) داره. خودمم فعلا اینطوریم که حسگر روی صفحه رو نمی‌خرم چون معمولا کنده. 

### رابط کاربری (برند)
رابط کاربری و برند دو تا مسئله به هم پیوسته هستند. به شخصه چون شیائومی و رابط کاربری‌اش (MIUI) رو دوست دارم، به سمت شیائومی میرم. انصافا هم نسبت به امکاناتی که میده، (فعلا) قیمت بهتری نسبت به همه برندها داره.

البته سامسونگ هم از قدیمی‌های این بازار هست و گوشی‌های خوبی هم داره. 

### CPU
فکر نمی‌کنم نیاز باشه راجع به اهمیت CPU توضیح بدم. راه راحت و دم دستی‌اش استفاده از ا[ین سایت](https://nanoreview.net/en/soc-compare) یا سایت‌های مشابه هست. 

یه راه راحت‌تر (که من انجام میدم) اینه که کلا به این قضیه فکر نکنید. خیلی سخت پیدا می‌کنید که گوشی‌ای رم مناسبی داشته باشه و CPU اش ضعیف باشه. 

اگر هم خیلی ضعیف باشه تو ویدئو بررسی میگن ضعیفه ولی من ندیدم. 

## نظر شخصی
البته ناگفته نماند همه این بلاگ نظر شخصی هست ولی بالاخره این قسمت رو شخصی‌تر حساب می‌کنم.

اینجا دوست دارم تاکید کنم که خرید گوشی مثل ماشین نیست! مثل یخچال نیست! تو ماشین و یخچال معمولا حرف اینه که یه بار پول می‌دیم عوضش جنس خوب می‌خریم.

ولی گوشی اینطور نیست چون گوشی اندروید معمولا بعد ۴ سال قدیمی میشه. هنگ می‌کنه و مجبورتون می‌کنه که عوضش کنید. حتی صرف همین که آپدیت امنیتی دریافت نمی‌کنید، دلیل کافی‌ای هست و نیاز به روضه خوانی مجدد نیست. 

اینجا به صرفه‌ترین کار اینه که یه گوشی معمولی بخریم و ۳ ۴ سال بعد عوض کنیم یکی دیگه بخریم. خرید گوشی پرچم‌دار هم معنی زیادی نخواهد داشت مگر این که قابلیت خیلی خاصی از اون گوشی‌ها مد نظرتون باشه. 

البته نمیگم جنس بنجل بخرید! میگم وقتی فلان گوشی ۱۰۰۰ دلاری سامسونگ با گوشی ۲۰۰ دلاری شیائومی تفاوت چندانی در کارایی و عملکرد نداره و حتی آپدیت های نرم‌افزاری بیشتری هم ارائه نمیده، دلیلی نداره سامسونگ ۱۰۰۰ دلاری بخریم. 

بالاتر اشاره کردم که به نظر من محدودیت سخت‌افزاری خیلی برای این بحث مطرح نیست. کما این که کم نیستند کاستوم رام‌هایی که روی گوشی‌های قدیمی‌تر نصب میشن و کار می‌کنند. بحث بیشتر اینه که شرکت‌های موبایل بتونند کاری کنند که مشتری بعد چند سال دوباره ازشون محصول بخره.

## حرف اضافی
چرا بقیه معیارها رو تو انداختم؟ میشه ۱۰۰ تا معیار تعریف کرد ولی تصمیم گیری سخت میشه. تجربه شخصی ام نشون میده با فیلترکردن رم و تاریخ عرضه (نسخه اندروید) و تعداد سیم‌کارت گزینه هاتون خیلی محدود میشه بعد می‌تونید راحت انتخاب کنید. 

راجع به خرید هم خودم شخصا خرید فیزیکی رو قبول ندارم! هم قیمتش گرون‌تره و هم این که معمولا وقتی گوشی‌ای رو ندارند میگن که «حالا بیا این یکی رو بخر» و وارد بازی‌ای میشن که فقط می‌خوان جنس خودشون رو تو پاچه آدم بکنند. 

به نظرم حتی اگر یکی می‌خواد خرید رو بصورت فیزیکی انجام بده، اول چیزی که می‌خواد بخره رو تو سایت‌‌های ایرانی مثل دیجی‌کالا انتخاب کنه و نظرات مردم رو ببینه و ویدئو بررسی ببینه. بعد بره بازار بگه من دقیقا فلان چیز رو می‌خوام. اگر دارند که بسیار عالی. اگر ندارند هم آدم تشکر کنه و بیرون بیاد. دیگه لزومی نداره آدم دوباره مشاوره بگیره. 

این سایت هم برای مقایسه بین گوشی‌ها بد نیست، یه نگاهی بهش بندازید. 
- [Phone comparisons | Compare cell phones side-by-side - Versus](https://versus.com/en/phone)




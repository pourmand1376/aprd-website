---
title: در ستایش نرم‌افزار نوت‌برداری Obsidian
date: 2023-07-14 20:00:00 +03:30
fatags: ["نرم‌افزار", "اندروید"]
comments: true
---

تقریباً یک‌سالی میشه که از نرم‌افزار Obsidian استفاده می‌کنم و بسیار بسیار ازش راضیم. 

از Obsidian برای گزارش‌نویسی روزانه (و هفتگی و ماهانه و فصلی و سالانه)، خلاصه‌نویسی، انواع نوت‌برداری‌ها و حتی مدیریت این وبلاگ و وبلاگ انگلیسی‌ام استفاده می‌کنم. 

گفتم احتمال خوبه که در یک پست به معرفی‌اش بپردازم و ویژگی‌هاش رو بگم. 

از مدت‌ها پیش که محمدرضا دائم توصیه به نوشتن می‌کرد، روش‌های مختلف نوشتن رو تست کردم. مدتی روی دفتر و کاغذ می‌نوشتم ولی زیاد حس خوبی نداشتم. خصوصاً این که من به شدت بدخط هستم و اگر احیاناً می‌خواستم بعداً بخونم که چی نوشتم نمیشد فهمید. 

لپ‌تاب و موبایل از سمت دیگه همیشه در دسترس هستند و سرعت تایپ من هم بسیار خوبه. اینه که مدت بسیار زیادی دنبال نرم‌افزاری می‌گشتم که داخلش نوت‌ بنویسم. 

چند تا ویژگی برام مهم بوده: 
- اول این که حتماً Cross-platform باشه و بشه روی دیوایس‌های مختلف ادامه نوشتن رو انجام داد. 
- دوم این که ترجیحاً بشه بصورت آفلاین هم باهاش کار کرد و لزوماً نیازی به اینترنت نداشته باشه.
- سوم این که رایگان باشه.
- چهارم این که ظاهر شکیل و مرتب منظمی داشته باشه و خلاصه به دلم بشینه. 

هر چیزی رو بگید تست کردم ولی راضی نبودم. زمانی با Notion می‌نوشتم ولی موبایلش زیاد خوب نبود و در ضمن آفلاین هم نمیشد باهاش کار کرد. بعداً که اصلا تحریم شد. 

بعدها با Evernote هم کار کردم ولی به دلم ننشست و از رابط کاربری‌اش زیاد خوشم نیومد. 

یک بار یکی از دوستانم Obsidian رو بهم معرفی کرد و از اون موقع ابزار دیگه‌ای رو تست نکردم. به نظرم مهم‌ترین ویژگی‌اش ساده بودنه در عین این که فیچرهای زیادی داره.

یه چیزی مثل تلگرام یا Figma برای طراحان رابط کاربری. دقت کردید تلگرام چقدر فیچر داره. فیچرهایی که تلگرام داره از بسیاری از نرم‌افزارهای مشابه‌اش بیشتره؛ اما من تا حالا هیچ‌وقت تو فیچرهاش گم نشدم. 

به نظر من تلگرام، نیازهایی از کاربرها رو شناسایی و معرفی کرد که خودشون هم نمی‌دونستند همچین نیازی دارند. در عین حال سادگی اولیه‌اش رو هم حفظ کرده و مادربزرگ من هم می‌تونه به سادگی باهاش کار کنه. 

نرم‌افزار Obsidian به نظر من همچین چیزی هست. 

![sample][sample.png#center]

شاید دیدن یک دمو از این نرم‌افزار بهتر از هر چیزی بهتون دید بده. کافیه تو یوتیوب سرچ کنید. [حامد](https://hamed.blog/second-brain/) هم قبلاً در این باره پستی نوشته. [این ویدئو](https://www.aparat.com/v/L3pvk) رو هم تو آپارات پیدا کردم. می‌تونید از اینجا دید بگیرید که نرم‌افزار چیه.

اگر قندشکن دارید که تو یوتیوب سرچ کنید ببینید چه قابلیت‌هایی داره. هزاران هزار ویدئو برای این نرم‌افزار ساختن و هر کسی اومده گفته چطوری از نرم‌افزار برای «مدیریت دانش» استفاده می‌کنه. چطوری نوت‌برداری روزانه انجام میده و چه پلاگین‌هایی رو برای چه کاری نصب کرده.

تجربه شخصی من میگه که این ویدئوها خوبن اما نباید زیاد درگیر بشیم. اکثر ماها با نوت‌برداری رابطه خوبی نداریم و تا جا افتادنش هر طوری و با هر ساختاری نوت بنویسیم خوبه. 

مهم اینه که نوشتن تبدیل به یک عادت بشه و از طرفی انقدر راحت باشه که آدم همه چیز رو داکیومنت کنه. 

بله. Obsidian، یه عالمه پلاگین داره که می‌تونه کارهای آدم رو کمی راحت‌تر کنه. هر پلاگین یک کاربرد خاصی داره و همشون هم مفیدن؛ اما یادمون نره تو این پلاگین‌ها گم نشیم. کارمون رو بکنیم. اگر احساس نیاز به چیزی پیدا کردیم، پلاگین‌اش هست. 

ولی قبل از این که به Pluginها و ویژگی‌های خوب نرم‌افزار بپردازم،‌ عیب اصلی این نرم‌افزار رو هم می‌خوام بگم. این که Sync کردن اون پولی هست؛ ولی فرار نکنید :)

روشی برای سینک‌کردن بین موبایل و لپ‌تاب وجود داره (تمام سیستم‌عامل‌ها) و من تقریباً یک‌سال هست به این شکل Sync انجام میدم. 

آموزش کامل Sync کردن رو در [اینجا](https://amirpourmand.ir/posts/2023/how-to-sync-obsidian/) نوشتم. فکر می‌کنم برای یک فرد ناآشنا تقریباً ۳۰ دقیقه الی یک‌ساعت زمان خواهد گرفت. ولی نکته‌اش اینه که بعد از کانفیگ اولیه دیگه مشکلی پیدا نمی‌کنه و اوکیه. 

به نظرم ابتدا از نرم‌افزار استفاده کنید و مطمئن بشید با همه چیش راحت هستید، بعد به سینک‌کردنش با موبایل فکر کنید. 

در ادامه پلاگین‌های مفید Obsidian رو که استفاده می‌کنم معرفی می‌کنم. این مطلب ادامه دارد ...
